# Короткий путівник до щасливого життя (Анна Куіндлен)

_Оригінал: [A Short Guide to a Happy Life](https://www.goodreads.com/book/show/100286.A_Short_Guide_to_a_Happy_Life)_

Три чи чотири рази на рік я виступаю із промовою перед випускниками. І мушу зізнатись, що випускні промови - це найскладніші промови із тих, які мені доводиться робити. Тільки подумайте, із якою аудиторією доводиться працювати: випускники і весь їх факультет, їхні батьки, дідусі і бабусі. Всі вони прийшли сюди явно не для того, щоб послухати тебе: вони хочуть отримати свої дипломи і піти нарешті на випускну вечірку. Тож коли сідаєш писати випускну промову, треба постаратись сказати щось дійсно важливе, і донести це треба до дуже багатьох різних людей, із різним досвідом за плечима, різного віку, із різними життєвими цілями.

Коли я виступала з такими промовами, мене тішив зворотній звʼязок, який я отримувала не лише від випускниів, але і від їх родин. Вони підходили до мене зі словами "як би я хотів, щоб мені щось таке сказали під час мого випускного 20, 30 чи навіть 50 років тому". Це дуже приємно, бо ти розумієш, що тобі вдалось достукатись до сердець багатьох різних людей. І я сподіваюсь ви відчуєте те саме, коли дочитаєте цю розповідь.

У мене немає якоїсь спеціальної освіти чи професійних навиків, щоб надавати поради чи консультувати. В вузьких колах всім відомо, що я роблю дуже посередню томатну пасту, а ще я знаю багато винахідливих способів, як тримати і колихати немовлят (хоча я вже багато років не практикувалась у цьому). Я непогано розбираюсь у годинниках, помічаю незвичні відтінки кольорів, а ще я умію зводити людей (щоправда, з перемінним успіхом). 

Проте я ніколи не отримувала докторську степінь, і навіть не закінчувала магістратуру. Я не спеціаліст по етиці чи по філософії, я не є експертом в жодній області. Щоразу, як я виступаю перед випускниками, я відчуваюсь трохи шахрайкувато.

Я не можу розповідати про економіку чи про всесвіт, чи про інші академічні дисципліни (як велично виражаються самі панове академіки). Я письменниця, моя спеціалізація - це людська природа. Справжнє життя - ось насправді і все, в чому я розбираюсь. 

Ніколи не плутайте ваше життя і роботу. Останнє є лише частиною першого. Запамʼятайте, що написав сенатору Полу Цангесу його товариш, коли той вирішив не подавати свою кандидатуру на вибори через діагностований рак: жодна людина на смертному ложі не сказала "як би я хотів провести трохи більше часу в офісі". Памʼятайте слова Лілі Томланд, надруковані на листівці, яку надіслав мені мій батько минулого року: навіть якщо ви виграєте щурячі перегони, ви все одно залишитесь щуром. Або слова, написані Джоном Ленноном перед тим, як він був застрелений в Дакоті: життя - це те, що відбувається з вами, поки ви будуєте інші плани. 

Це - єдина порада, яку я можу дати. В решті решт, коли ти вдивляєшся в обличчя випускників, ти усвідомлюєш, що кожен з них має лише одну річ, якої не має жоден інший. Коли ти стаєте випускником, то навколо є тисячі таких самих випускників із такими ж дипломами. Коли ти влаштовуєшся на роботу, то навколо є тисячі людей, які роблять те саме, що плануєш робити ти задля заробітку на життя. 

Але ти - єдина людина, яка несе відповідальність за своє життя. Саме твоє життя. Все твоє життя. Не просто життя за робочим столом, в автобусі, в машині чи за комʼютером. Життя - це не лише про розум, але і про серця. Не лише про банківський рахунок, але і про душу.

Люди перестали говорити про душу. Набагато простіше скласти своє резюме, ніж укріпляти силу дух. Але резюме не зігріє вас холодної зимової ночі, не утішить, коли вам сумно або ви у відчаї, або якщо ви одинокі. Або коли ви отримали результати флюорографії - і вони виявились кепськими, із невтішним заключенням лікаря. 

Ось моє резюме. І я пишаюсь тим, що це не те саме, що написано в моїй професійній біографії. Я хороша мати трьох чудових дітей. Я щосили намагалась ніколи не дати роботі завадити мені бути хорошою матірʼю. Я більше не вважаю себе центром всесвіту. Я є тут і зараз. Я слухаю. Я стараюсь сміятись. 

Я хороший друг свого чоловіка. Я стараюсь, щоб моя подружня клятва була не просто словами. Я є тут і зараз. Я слухаю. Я стараюсь сміятись.

Я хороший друг для своїх друзів, а вони - для мене. Без них моє життя було би настільки пісним, що мені взагалі не було би що кому цікавого розповісти. Але я дзвоню їм і зустрічаюсь із ними на обід. Я є тут і зараз. Я слухаю. Я намагаюсь сміятись.

Я би робила свою роботу жахливо, або в кращому випадку посередньо, якби не було всього цього. Ти не можеш бути найкращим в роботі, якщо твоя робота - це все, що у тебе є. Тому мені здається, що найкраща порада, яку я можу дати - почніть жити! Жити по-справжньому. Не бездумно гнатись за наступним карʼєрною сходинкою або переглядом зарплати, за більшим будинком. Ви правда думаєте, що це все буде мати значення, якщо одного дня у вас обірветься тромб? Або помітите ущільнення в грудях, коли прийматимете душ?

Почніть жити так, щоб відчувати запах морської води, яку бриз виштовхує на піщаний берег. Почніть жити так, щоб завмирати і помічати, як червонохвостий яструб _(авт.)_ кружляє над ставком поміж височенних ялин. Почніть жити так, щоб помічати, як зосереджено хмуриться немовля, коли намагається взяти смаколик своїми пальчиками.

Вимкніть свій телефон. Замріть. Будьте тут і зараз.

Живіть так, щоб не бути одиноким, знайдіть людей, яких ви полюбите, і які полюблять вас. І памʼятайте, що любов - це не відпочинок, це робота. Щоразу, як бачу свій диплом, я пригадую, що я все ще студент, що я все ще кожного дня вчусь бути людиною.

Відправте імейл. Напишіть листа. Поцілуйте маму, обніміть тата. 

Почніть жити щедро. Подивіться на азалії, які навесні спалахують зірками фуксії. Подивіться на сріблястий повний місяць, що застиг холодної ночі посеред чорного неба. І усідомте, що життя - чудове, і що ви не маєте права сприймати його як данність. Відчуйте цю прекрасність настільки, щоб вам захотілось нею поділитись. Візьміть гроші, які б ви і так витратили на келих пива в барі - і віддайте їх на благодійність. Влаштуйтесь волонтером у кухні для безхатніх. Допоможіть розібратись із предметом учневі сьомого класу. 

Всі ми хочемо, щоб все було добре. Але цього буде не достатньо, якщо ми самі не будемо творити добро.

Живіть, слідуючи словам із вірша Гвендолін Брукс

_Відчуйте цей момент, він скоро зникне.\
Хоч радістю, хоч горем переповнений,\
Ніколи не повернеться він знову_

Життя коротке. Памʼятайте про це.

Я завжди про це знала. Ну, майже завжди. Десятиріччями я жила із усвідомленням минущості життя, з тих пір як моя мама померла від раку яєчників, коли їй було 40, а мені 19. І цей досвід дечому мене навчив: усвідомлення нашої смертності - це найшедріший подарунок, що дістався нам від Господа.

Так легко змарнувати наші життя: години, хвилини, секунди. Так просто сприймати як данність нові блідно-зелені росточки на гілочках ялини, блиск вапняку на Пʼятій Авеню, неповторний колір очей наших дітей, те, як мелодія симфонії наростає і спадає, а потім в якийсь момент затихає - і знову починає наростати. Так легко існувати, а не жити. Хіба що ви памʼятаєте, що стрілки годинника не стоять на місці. Багато з нас змінили свої життя, коли задзвенів біологічний будильник - і ми вирішили завести діток. Та цей дзвіночок - це лише тихеньке дзеленчання у порівнянні із гуркотом церковного дзвону, яким про себе нагадує наша смертність.

Можливо, ви розумієте, про що я. Може страшні причини змусили вас відчути щось подібне. Одного дня ви йшли по вулиці і переживали про те, що вам нічого вдягнути на вечірку, намагались не забути купити котячий наповнювач чи туалетний папір. А потім ви намилювались в душі, чи лежали на кушетці в лікарні, чи просто задзвонив телефон... І ваше життя, як і моє, раптом розділилось на "до" і "після"

Для мене "до" виглядало як перший рік у коледжі, коли нарешті можна було матюкатись за столом і не отримати за це догану, коли можна було піти гуляти опівночі і не звітувати ні перед ким, куди це я намилилась. "Після" ж настало тоді, коли у мене мав би бути другий рік навчання, але замість цього я покинула коледж, щоб пекти мʼясні рулети і робити уколи морфію в приміській лікарні. 

Важко повірити, скільки всього можна навчитись за один рік. Так само, як апостол Павло пізнав Бога після падіння зі свого коня, так само у мене було жорстке пробудження. Не знаю, чи я тоді дізналась щось нове про скінченність буття і смерть, біль чи навіть любов. Але багато часу потому я зрозуміла, що той один страшний рік показав мені всі ці речі з такої сторони, з якої я їх ніколи не побачила би при інших обставинах

"До" і "після" для мене - це не просто до маминої хвороби і після її смерті. Моє життя було як чорнобілий фільм - і раптом він став кольоровим. Все залило світлом і кольором, хоча причини були якнайчорніші.

І я повернулась до коледжу і побачила знайомі обличчя людей, які сприймали життя як нескінченну тяганину, не знали чи зможуть роздуплитись в цьому всьому і взагалі сприймали реальність як суцільний облом. І я розуміла, що у мене стався фазовий перехід з безповоротними наслідками. Бо я більше ніколи не зможу сприймати життя якось інакше, окрім як дар.

Як іронічно, що ми так часто забуваємо, наскільки ж прекрасне життя. Хоча у нас зараз набагато більше часу, щоб про це памʼятати, ніж будь коли в історії людства. Чоловіки і жінки минулих поколінь повинні були працювати не покладаючи рук по багато-пребагато годин, щоб прогодувати багато-пребагато дітей, із якими вони жили в малесеньких-прималесеньких будиночках. Жінки працювали на двох начальників - на заводах і фабриках, і вдома: від одних вони отримували зарплатню, від інших, з якими були одружені, - ні. Звичайно, нинішні покоління імігрантів також тяжко працюють. Але ті з нас, хто з другого, третього і четвертого покоління переселенців, мають хороші машини, затишні вітальні, патіо, басейни - всі ті речі, які вважались нашими предками розкішшю. Та разом з тим, замість того, щоб насолоджуватись буттям, ми весь думаємо, що стакан наполовину пустий, у нас занадто мала зарплатня і робота забирає занадто багато часу. Хоча тепер нам треба лише забрати дітей із садочка і закинути їжу в мікрохвильовку. Давайте зізнаємось собі - та ми просто спантеличені від досатку!

Життя - прекрасне. І я зараз не про якісь високі матерії. Я ніколи не думаю про життя і про світ як про якісь метафізичні концепції. Я думаю про життя як набір складових, з яких воно складається: зі смерті, із азелії, із моїх почуттів, коли дитина сидить біля мене на дивані, як виглдядає мій чоловік, коли зосереджено читає при світлі настольної лампи "Кулінарні рецепти", "Віднесені вітром", "Гордість і упередження". Життя складається із миттєвостей, маленьких шматочків блискучої слюди на сірій бетонній дорозі. Звичайно було б чудово, якби ці миттєвості просто траплялись самі по собі, але більшість із нас настільки заклопотані буденними справами, що не варто на це розраховувати. Нам доведеться навчитись давати місце цим миттєвостям в нашому житті, любити їх. І жити, по-справжньому жити.

Я навчилась жити по-справжньому багато років тому. Зі мною сталось дещо жахливе, дещо таке, що змінило моє життя на стільки сильно, що якби у мене був вибір, то я би залишила все як є. Бо я засвоїла найтяжчий урок. Я навчилась любити шлях, а не пункт призначення. Я зрозуміла, що життя - це не примірочна. Що сьогоднішній день - це єдине, що у мене є. Я навчилась бачити добро навколо, а також намагатись творити добро, бо це те, в що я вірю. Я розповідаю іншим про засвоєний урок. Навіть якщо більшість подумає, що я говорю як Поліанна із одноіменного романа. Подумайте про лілії посеред поля, подивіться на пушок на вушках немовляти, почитайте книгу на сонячному подвірʼї. Навчіться бути щасливими. Думайте про життя, як про невиліковну хворобу, бо тільки так ви будете жити з радістю і натхненням, як і має бути.

Будь-хто може цьому навчитись. Просто потрібно почати жити, жити по-справжньому, жити на повну. Не лише професійним життям. Школа життя ніколи не закінчиться, ви завжди будете учнем у класі цієї школи. І наприкінці буде контрольна робота. Ніхто ніколи не сказав "як би я хотів провести трохи більше часу в офісі". 

Одного із найкращих своїх вчителів я зустріла на набережній Коні Айленду багато років тому. Надворі був грудень, я писала сюжет про те, як безхатькам тяжко живеться зимою. Ми з ним сиділи на краю деревʼяного помосту, звісивши ноги, і він розповідав мені про свої будні. Жебракування посеред бульвару, коли літом натовп проноситься туди-сюди. Ночівля у церкві, коли на вулиці стає морозно. Переховування від поліції у перервах між бурями і грозами, і тому подібні історії. Але найбільше часу він проводить тут, на набережній, сидячи обличчям до води, от прямо як ми зараз сидимо. Навіть якщо ставало холодно і він мусив загортатись в газети, які він щойно читав. Я запитала "чому?" Чому він не піде до притулку, або не запишеться в клініку і не пройде курс реабілітації. А він глянув на океан і сказав "А ти подивіться на цей краєвид, юна пані. Тільки глянь на цей краєвид".

І кожного дня я по-троху стараюсь робити так, як він сказав. Я намагаюсь роздивитись краєвид. Мудрі слова від людини, у якої ні копійки за душею, якому нікуди іти, якому ніде немає місця. "Тільки глянь на цей краєвид".

І я ще ні разу не пошкодувала, коли роблю так, як він порадив